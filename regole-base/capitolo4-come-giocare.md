---
nav_order: 4
parent: Regole Base
---

# Capitolo 4: Come Giocare

Una volta che i personaggi sono stati creati, l'Arbitro descrive dove essi si trovano e cosa possono vedere. Il gioco potrebbe iniziare in un villaggio rurale abitato da contadini, in una enorme e brulicante città costellata di torri e minareti, in un castello, in una taverna o alle porte di un'antica tomba. Da quel punto in poi, i giocatori descrivono ciò che i propri personaggi fanno. Scendere delle scale, attaccare un drago, parlare con altri Personaggi Giocanti (PG) o Personaggi Non Giocanti (PNG) controllati dall'Arbitro - tutti questi tipi di azioni sono decise dai giocatori; l'Arbitro poi descrive cosa succede di conseguenza: le scale conducono in un'enorme tomba, il drago attacca i personaggi, ecc. Le regole che seguono sono linee guida per gestire eventi come il combattimento, guadagnare esperienza, il movimento, la guarigione, la morte e altre importanti parti del gioco. 

Fondamentalmente i giocatori e l'Arbitro lavorano insieme, con l'Arbitro che gestisce i dettagli di un pericoloso mondo fantasy e il giocatore che gestisce ciò che il suo personaggio fa in esso. È il giocatore a creare la storia epica dell'ascesa di un personaggio alla grandezza (o della sua morte nel tentativo) nel mondo dell'Arbitro.

### Guadagnare Esperienza

I personaggi ottengono punti esperienza (PE) uccidendo mostri e accumulando tesori; quando si guadagnano abbastanza PE, il personaggio sale di livello. I mostri hanno valori di punti esperienza stabiliti nelle loro descrizioni e un pezzo d'oro acquisito equivale a 1 PE. L'esperienza viene assegnata accumulando tesori perché ogni pezzo d'oro guadagnato da un personaggio è un indice dell'abilità del suo giocatore. Assegnare esperienza solo per l'uccisione di mostri non premia un gruppo di avventurieri che riesce ad attirare un drago lontano dal suo tesoro, in modo da poterlo derubare senza combattere; non premia i personaggi che operano con intelligenza, furtività, inganno e depistaggio. 

Ogni Classe Personaggio ha un Attributo Primario indicato nella sua descrizione e il processo di creazione del personaggio spiega come determinare il bonus PE totale del personaggio. Ci sono due modi diversi di farlo, ma ognuno si traduce in un bonus percentuale. Se il bonus di un personaggio è del 10%, per esempio e l'Arbitro assegna 1000 PE a ogni personaggio, quel particolare personaggio riceverà 1100 PE (il 10% di 1000 è 100, quindi il personaggio riceverà un bonus di 100 PE).

### Tempo

L'Arbitro dovrà stabilire delle regole generali sul passaggio del tempo nel corso di una campagna (per esempio: "Qualche ora dopo...") e dovrebbe essere guidato dal buon senso. Ci sono, comunque, due importanti misure di tempo che meritano una breve definizione: il "Turno" e il "round di combattimento". Un Turno (della durata di dieci minuti) è usato per tracciare e misurare azioni, movimenti e risorse quando gli intrepidi avventurieri sono in luoghi pericolosi. Il round di combattimento (della durata di un minuto) rappresenta la concitazione della battaglia.

### Perlustrare un Dungeon
Molte avventure della *L'Infausta Scatola* coinvolgeranno i personaggi nell'esplorazione di qualche area chiusa, che siano i sotterranei sotto un castello o un tempio, un sistema di grotte e caverne naturali, una miniera abbandonata, le fogne sotto una città, una fortezza nemica, la torre di un mago o un santuario a qualche dio oscuro. Per comodità, e per tradizione, questi luoghi chiusi sono chiamati collettivamente "dungeon", che quindi si riferisce non solo ad un insieme di tunnel artificiali ma a qualsiasi luogo di avventura al chiuso. Dato che le avventure di questo tipo hanno caratteristiche simili lo stesso insieme di procedure e meccaniche di risoluzione suggerite si applica alla maggior parte di esse.

**Ordine di gioco**: Durante l'esplorazione in un dungeon, ogni Turno viene risolto separatamente. L'ordine degli eventi in un Turno di gioco è il seguente:

1. **Controllo dei mostri erranti**: Ogni sei Turni l'Arbitro tira per vedere se si incontrano mostri erranti (tipicamente 1 su 6).
2. **Dichiarare l'azione**: Ogni giocatore descrive l'attività dei vari membri del gruppo, che vengono risolti come appropriato dall'Arbitro:
    - **Movimento**: l'esplorazione avviene alla velocità di movimento secondo le regole base, modificate eventualmente da ingombro e altri impedimenti dettati dalla situazione (si vedano Tabelle 15 e 16 più avanti);
    - **Ascoltare i rumori**: 1 Turno per tentativo, 1 probabilità di successo su 6 per gli umani, 2 probabilità su 6 per i semi-umani;
    - **Aprire una porta bloccata o chiusa a chiave**: 1 round per tentativo, 2 probabilità di successo su 6.
    - **Cercare trappole**: 1 Round per tentativo, possibilità di successo determinata dalla razza (Dvergar), classe (Ladro) o negoziazione verbale in forma libera (a giudizio dall'Arbitro);
    - **Esaminare casualmente (e mappare) una stanza o un'area**: 1 Turno per ogni stanza o area di 20 piedi×20 piedi;
    - **Esaminare a fondo e cercare porte segrete**: 1 Turno per ogni area di 10×10 piedi, 2 probabilità di successo su 6 (o in base alla Sapienza Dvergar);
    - **Lanciare un incantesimo**: vedere le descrizioni specifiche degli incantesimi per i tempi di lancio e gli effetti;
    - **Riposare**: tipicamente 1 Turno ogni 6 deve essere speso a riposare, più 1 Turno dopo ogni combattimento  (cioè nessun movimento o altra attività faticosa);
    - **Altre attività**: durata del tentativo e probabilità di successo determinate e risolte specificamente dall'Arbitro.
3. **Incontri**: Se si verifica un incontro (sia con un mostro errante che con un incontro pianificato), l'Arbitro determina la sorpresa, la distanza, le reazioni e risolve l'incontro normalmente (tramite negoziazione, fuga o combattimento).
4. **Registrazione**: L'Arbitro registra che è trascorso un Turno e tutte le risorse che il gruppo ha utilizzato (punti ferita persi, durata degli incantesimi che scade, torce che si bruciano e così via).

Poiché ogni Turno rappresenta dieci minuti di tempo, i personaggi possono combinare diverse azioni nello stesso Turno se ognuna è ragionevolmente breve. Così un personaggio potrebbe estrarre una spada, avvicinarsi a una porta e tentare di aprirla nello stesso Turno, per esempio. Le azioni più lunghe possono richiedere diversi Turni per essere risolte (come fare una perlustrazione di un muro di 500 piedi quadrati) e i giocatori ragionevoli prenderanno provvedimenti per proteggere un personaggio impegnato in tale attività da attacchi inaspettati.

### Esplorare le Terre Selvagge
L'unità di tempo di base per l'esplorazione della natura è il giorno. È una buona idea, se possibile, che l'Arbitro utilizzi una carta contrassegnata da una griglia esagonale ("carta esagonale") per pre-disegnare le mappe della regione selvaggia prima che i giocatori la esplorino. In alternativa, è possibile avere dei punti di interesse uniti da linee e un'indicazione di massima dei giorni di viaggio ("pointcrawl")

**Ordine di gioco**: Quando si inizia una sessione, ogni giorno dovrebbe essere risolto separatamente. L'ordine degli eventi è il seguente:

1. **Inizio**: L'Arbitro avvisa il gruppo delle condizioni meteorologiche prevalenti e il gruppo decide da che parte andare.
2. **Navigazione**: L'Arbitro controlla in segreto per determinare se il gruppo si è perso.
3. **Controllare i mostri erranti**: Normalmente l'Arbitro dovrebbe fare due controlli ogni giorno e un terzo controllo di notte (riferirsi alla Tabella 34 Perdersi e Incontri delle regole base).
4. **Movimento e azione**: I membri del gruppo si muovono e compiono azioni a piacere.
5. **Incontro**: Eventuali incontri vengono risolti.
6. **Accamparsi**: L'Arbitro indica quali opzioni ha il gruppo per accamparsi. 

    Il gruppo deve accamparsi se gli incantatori devono recuperare i loro incantesimi. I gruppi a cavallo avranno normalmente bisogno di far riposare i loro animali e i personaggi in armatura, o quelli fisicamente più deboli, avranno bisogno di riposare e dormire. In una situazione di marcia forzata, i personaggi potrebbero marciare per tutta la notte, ma una seconda notte senza riposo comporterà una penalità di -2 o -10% sui punteggi di abilità, sui tiri per colpire, sui tiri per danni e sui Tiri Salvezza per esaurimento. Una terza notte senza riposo aumenterà questa penalità a -5 e gli incantatori cominceranno a dimenticare gli incantesimi che tengono ancora in memoria. A questo punto, i personaggi potrebbero addormentarsi involontariamente. Nessun umano o semi-umano può stare sveglio per quattro notti di fila.

    Gli avventurieri di buon senso stabiliranno un Turno di guardia durante la notte, con diversi personaggi che faranno a Turno per garantire la sicurezza dei dormienti.

7. **Controllare i mostri erranti**: L'Arbitro tira di nuovo per i mostri erranti e inizia l'incontro che eventualmente ne risulta.

Nelle scale di tempo consentite per le avventure nelle Terre Selvagge, la maggior parte delle azioni statiche richiede un tempo trascurabile.

### Movimento

La velocità di movimento base per tutte le razze è calcolata sulla tabella sottostante in decine di piedi per Turno, permettendo due mosse per Turno. 

#### Tabella 15: Velocità base

| Peso Portato (lb.) | **Umani** | **Dvergar e Silvani** |
| :----------------: | :-------: | :-------------------: |
|        0-75        |   120'    |          90'          |
|       76-100       |    90'    |          60'          |
|      101-150       |    60'    |          30'          |
|      151-300       |    30'    |          15'          |

Il movimento cauto è usato per esplorare, controllare le trappole e ciò che è nascosto. Il movimento di corsa si usa quando si sta cercando di arrivare da qualche parte velocemente o di scappare da qualcosa di ostile. Il movimento normale copre praticamente tutto il resto. 

Il movimento di combattimento si usa quando i personaggi sono impegnati in combattimento e il tempo è passato dai Turni ai Round.

#### Tabella 16: Adeguamenti al Tasso di Movimento

| Tipo Movimento |      **Adeguamento**       |
| :------------: | :------------------------: |
|    Attento     |  Metà della Velocità base  |
| Combattimento  |  1/3 della Velocità base   |
|     Corsa      | Doppio della Velocità base |
|    Normale     |       Velocità base        |

### Movimento all'aperto

La velocità di movimento di base è in miglia al giorno, ma può essere raddoppiata durante una marcia forzata. Per la velocità di movimento per round di combattimento all'aperto, prendete la velocità di base, dividete per tre e moltiplica per 10 iarde. Per esempio una velocità di movimento base di 9 permette normalmente 9 miglia di viaggio al giorno, 18 miglia forzate e 30 iarde di movimento per round di combattimento. L'Arbitro dovrebbe diminuire la normale velocità di movimento per i viaggi su terreni difficili, come paludi o montagne.

### Porte dei dungeon

Le porte dei dungeon sono grandi, pesanti e anche se sbloccate sono difficili da aprire. Umani ed elfi apriranno una porta aperta con un tiro di 1-2 su 6, mentre nani e halfling hanno una probabilità di base di 1 su 6. A discrezione dell'Arbitro, i personaggi possono applicare qualsiasi bonus o penalità di forza a questo tiro. Si presume che la maggior parte dei mostri possa facilmente aprire le porte e che, una volta aperte, le porte si richiudano da sole.

### Luce

Torce e lanterne illuminano un raggio di 30'. Le torce bruciano per un'ora (sei Turni), mentre le lanterne bruciano una pinta di olio in quattro ore (24 Turni). I giocatori che usano una fonte di luce non possono normalmente sorprendere i mostri, ma possono comunque essere sorpresi. Si presume che tutti i mostri vedano al buio, a meno che non siano incantati o asserviti ai giocatori.

### Ascolto alle porte

Gli umani hanno 1 probabilità su 6 di sentire i rumori, i non umani sentono i rumori con un tiro di 1-2 su 6. Notate che il successo indica che il giocatore ha sentito qualcosa, ma potrebbe non sapere cosa ha causato il suono.

### Porte segrete

Le porte segrete possono essere individuate da qualsiasi giocatore che ne stia attivamente cercando una con un tiro di 1-2 su un d6. Gli Elfi, tuttavia, trovano le porte segrete con un tiro di 1-4 su un d6 quando cercano o possono percepire con un 1-2 su un d6 che qualcosa non va semplicemente passando vicino a una porta segreta. Ci vuole un Turno per ogni area perlustrata di 10'x10'.

### Trappole

La maggior parte delle trappole e delle fosse si attivano con un tiro di 1-2 su un d6 quando un giocatore passa sopra il meccanismo di attivazione. Nota che i nani possono rilevare le trappole di pietra in modo simile a come gli elfi rilevano le porte segrete - hanno una probabilità di 1-4 su un d6 di rilevare tali trappole se cercano attivamente, o 1-2 su 6 se semplicemente ci passano accanto. I giocatori che cadono in una trappola prendono 1d6 danni ogni 10' di caduta.

### Nota sulla ricerca di porte segrete e trappole

Idealmente, i giocatori saranno abbastanza descrittivi durante una ricerca da trovare automaticamente una trappola o una porta segreta. Per esempio, se spostando un portatorcia si apre una porta segreta e il giocatore dice "Esamino i portatorce sulla parete nord per trovare qualcosa di insolito", un Arbitro potrebbe automaticamente permettergli di capire come si apre la porta segreta. Se, invece, si limita a dire "cerco sul muro nord se ci sono porte segrete", l'Arbitro può richiedere un lancio di dado. Alcune caratteristiche potrebbero essere così ben nascoste da meritare sempre un lancio di dado o almeno un tiro con qualche tipo di adeguamento.

## Combattimento

Quando il gruppo di avventurieri entra in contatto con i nemici, l'ordine degli eventi nel round di combattimento è il seguente:  
1. L'Arbitro determina se una parte o l'altra abbia diritto a un attacco gratuito o a una mossa come risultato della sorpresa - questo è una valutazione o un lancio di dado di qualche tipo, a seconda delle circostanze. Normalmente, chiunque è sorpreso se tira un 1 o un 2 su un d6.  
2. Tutte le parti fanno una "dichiarazione d'intenti" prima di tirare l'iniziativa, in modo da costringere i giocatori a decidere cosa stanno facendo prima di sapere chi vada per primo.
3. Si determina l'iniziativa. Si effettua un tiro per ogni parte, non per ogni individuo in combattimento.
4. La parte che ha l'iniziativa risolve le sue azioni per prima (lancio di dardi, incantesimi, movimento, attacchi in mischia, ecc.) e i risultati hanno effetto.
5. La parte che ha perso l'iniziativa risolve le sue azioni, tenendo conto che alcune azioni non saranno più realizzabili e, conseguentemente, verranno sprecate; i risultati hanno effetto.  
6. Il round è concluso; mantenere l'ordine dei Turni per il round successivo se la battaglia non è stata risolta.

I tiri di iniziativa possono risultare in un pareggio. Quando questo accade, si considera che entrambe le parti agiscono simultaneamente. L'Arbitro può gestire questa situazione nel modo che preferisce, con un'avvertenza. I danni inflitti dai combattenti durante qualsiasi iniziativa simultanea sono inflitti anche se uno dei combattenti muore durante il round. È possibile che due combattenti si uccidano a vicenda in questa situazione. Se volete giocare in modo più semplice, se c'è un pareggio tirate nuovamente l'iniziativa semplicemente fino a quando una parte o l'altra vince l'iniziativa.  

### Il Tiro d'Attacco

Per attaccare con un'arma, il giocatore tira un d20 e aggiunge qualsiasi bonus al risultato. Questi bonus "per colpire" ora includono il bonus base "per colpire" del personaggio, come indicato nella tabella delle classi personaggio, e possono includere il modificatiore di Forza (per gli attacchi con armi a mano), il modificatore di Destrezza (per gli attacchi con armi a distanza) e qualsiasi bonus per le armi magiche. Il giocatore, poi, sottrae al tiro qualsiasi penalità "per colpire" che potrebbe avere. Se il risultato è uguale o superiore alla CA ascendente dell'avversario, l'attacco va a segno.

### Danno e Morte

Quando un personaggio (o una creatura) viene colpito, la quantità di danni subiti viene dedotta dai suoi Punti Ferita. Quando i punti ferita scendono sotto lo 0 di un numero di punti pari al livello, il personaggio muore.

### Incantesimi in combattimento

Se il PG o il PNG aveva dichiarato l'intenzione di lanciare un incantesimo in quel Round e subisce 1 o più Danni prima che questo abbia effetto (generalmente capita se ha perso l'iniziativa), l'incantesimo viene interrotto e sprecato. Altri effetti potrebbero interrompere gli incantesimi senza però fare effettivamente danno.

### Guarigione

Oltre ai vari mezzi magici per ripristinare i PF, un personaggio recupera 1 PF per ogni notte di riposo. Una settimana di riposo completo ripristinerà tutti i PF di un personaggio, indipendentemente da quanti ne abbia persi. Per riposo completo si intende che il PG non può combattere, studiare incantesimi, viaggiare nelle terre selvagge o fare attività faticose. L'Arbitro ha l'ultima parola a riguardo.

### Bendare le ferite (opzionale)

Gli Arbitri possono permettere ai personaggi di guarire 1d6 PF bendando le ferite dopo una battaglia. Questo è particolarmente utile in campagne con poca magia o in avventure in cui nessuno dei giocatori ha scelto di giocare un Chierico.

Si noti che il personaggio può solo recuperare i PF persi durante questa particolare battaglia. I PF recuperati non possono far sì che un personaggio abbia più punti ferita del normale.

Alcuni Arbitri considerano i Punti Ferita come una misura astratta della resistenza di un personaggio, mentre l'attacco finale che porta un personaggio a zero punti ferita rappresenta un colpo effettivo e significativo inferto da un'arma. In tal senso, possono permettere ai personaggi di guarire più punti ferita per ogni giorno di riposo e permettere di tirare i dadi per le ferite curate con bende.

### Avversari invisibili

Un avversario invisibile può essere attaccato solo se la sua posizione è nota a grandi linee e l'attacco subisce una penalità di -4 "per colpire". Nota che i mostri più potenti (quelli con olfatto e udito sensibili o quelli con più di 6 DV) saranno spesso in grado di individuare gli avversari invisibili; l'Arbitro dovrebbe determinare la possibilità di ciò in base alla creatura e alla situazione.

### Olio

L'olio lanciato che viene successivamente incendiato da una torcia gettata o qualcosa di simile brucerà per due round, facendo 1d6 danni per round su un colpo a segno di CA 11. L'Arbitro dovrebbe regolare la probabilità di colpire in base alla dimensione della creatura bersaglio, ovviamente creature grandi come orchi e giganti saranno più facili da colpire rispetto, per esempio, a ragni giganti.

### Attacco in mischia

Un attacco in mischia è un attacco con un'arma a mano come una spada, una lancia o un pugnale. Due combattenti entro 10' l'uno dall'altro sono considerati "in mischia".

### Attacco a distanza

Gli attacchi a distanza sono effettuati con armi come balestre, fionde o asce lanciate. Quando si usano i proiettili per tirare in mischia, non è possibile scegliere quale avversario (o amico!) riceverà l'impatto dell'attacco. Ogni arma fa un numero di attacchi per Round pari alla sua *cadenza di fuoco*.

### Morale

Alcuni mostri, come le creature senza intelletto o non-morte, non hanno paura e combatteranno sempre fino alla morte. La maggior parte, tuttavia, non continuerà a combattere una battaglia senza speranza e cercherà di ritirarsi, arrendersi o fuggire. L'Arbitro deciderà quando i mostri abbandonano la battaglia e si ritirano, basandosi sulla situazione e sull'intelligenza del mostro. Gli arbitri dovrebbero anche usare il morale per determinare le azioni e la lealtà dei gregari o di altri PNG compagni.

Se c'è incertezza sul morale dei PNG o dei mostri, la tabella in questo paragrafo può essere utilizzata a discrezione dell'Arbitro. Il valore ottenuto dopo il tiro dei dadi può essere modificato da valori dipendenti dagli avvenimenti dell’incontro (la presenza di un comandante carismatico darà un valore positivo, la perdita di più di metà del gruppo un modificatore negativo e così via).

#### Tabella 20: Prova di Morale

| **Tiro (2d6)** |                  **Morale**                  |
| :------------: | :------------------------------------------: |
|    2 o meno    |                     Resa                     |
|      3-5       |                     Fuga                     |
|      6-8       |       Combatte per mantenere posizione       |
|      9-11      | Combatte inseguendo i PG per un breve tratto |
|       12       |    Combatte fanaticamente fino alla morte    |

### Negoziazione e diplomazia

Alcuni combattimenti possono essere evitati con poche parole ben scelte (persino bugie). Se il gruppo è in svantaggio, o se non sembra che i mostri abbiano un gran bottino, il gruppo potrebbe scegliere di agire spudoratamente nel tentativo di evitare il combattimento o almeno di ritardarlo fino a quando non si presenteranno condizioni più favorevoli.

### Giostra

Una giostra è una gara in cui due combattenti si affrontano brandendo delle lance. L'obiettivo è quello di stabilire un contatto con l'armatura o lo scudo dell'avversario che sia abbastanza forte da rompere la lancia o da disarcionare effettivamente l'avversario.

La giostra, come sport, consisteva in tre tornei. In *L'Infausta Scatola*, questo equivale a tre round di combattimento. Ogni round consiste in un attacco con una lancia. Se le lance sono smussate, infliggono 1d6-1 punti di danno, ma non possono uccidere il giostratore. A 0 punti ferita, il giostratore è stordito e cade dal suo destriero (nessun danno aggiuntivo). Se le lance non sono smussate, infliggono danni normali e potrebbero uccidere.

Ogni giostratore che subisce danni deve superare un Tiro Salvezza o essere sbalzato dal suo destriero e subire 1d6 danni per la caduta.

#### Tabella 21: Punti Giostra

|           Condizione            | **Punti** |
| :-----------------------------: | :-------: |
| Tiro d'Attacco di 12 o più alto |     1     |
|        Infliggere danni         |     2     |
|    Sconfiggere l'avversario     |     3     |

I cavalli da guerra medi concedono un bonus di +1 all'attacco. I cavalli da guerra pesanti garantiscono un +2.

Il giostratore con più punti dopo tre round vince la giostra. Se un avversario viene messo al tappeto o ucciso, perde automaticamente la giostra.

In un duello il perdente deve rinunciare alla sua cavalcatura e alla sua armatura e concedere un riscatto pari a quanto i suoi compagni o la sua famiglia possono pagare, di solito commisurato alla classe sociale del combattente.

### Incantesimi

Il lancio degli incantesimi parte all'inizio del round di combattimento. È possibile preparare un incantesimo mentre ci si trova nel raggio d'azione di mischia di un avversario (10'), ma se l'incantatore subisce danni mentre prepara un incantesimo, l'incantesimo viene perso. A meno che non sia indicato diversamente, l'incantesimo viene lanciato (ha effetto) nella fase di iniziativa dell'incantatore.

### Lealtà

L'Arbitro potrebbe voler fare delle "prove di lealtà" per i PNG messi in situazioni pericolose o per quelli a cui vengono offerte tangenti per cambiare parte durante un conflitto. Quando viene effettuato una prova di lealtà, tirate 3d6 e consultate la tabella della lealtà per il risultato. Ricordate che queste prove possono essere modificate dal punteggio di Carisma del giocatore.

#### Tabella 22: Lealtà

| Tiro  |            **Lealtà**            |
| :---: | :------------------------------: |
|   3   |            Traditore             |
|  4-5  | -2 alla prossima prova di lealtà |
|  6-8  | -1 alla prossima prova di lealtà |
| 9-12  |              Media               |
| 13-15 | +1 alla prossima prova di lealtà |
| 16-17 | +2 alla prossima prova di lealtà |
|  18   |             Lealista             |

Un buon trattamento, il rispetto e un'equa quota del tesoro guadagnato dovrebbero garantire bonus alle prove di lealtà, mentre l'abuso, fisico o di altro tipo, porterà a penalità, abbandono o peggio. I PNG dovrebbero essere trattati come individui distinti e non come semplici estensioni del personaggio del giocatore.

Se un PNG si trova in una situazione in cui una prova di morale può essere appropriata, il modificatore di lealtà può essere applicato al tiro di morale (opzionale).

### Tiri Salvezza

Di tanto in tanto, un incantesimo o qualche altro tipo di pericolo richiede di effettuare un "Tiro Salvezza". Un Tiro Salvezza riuscito significa che il personaggio evita la minaccia o ne riduce l'effetto. Ogni classe personaggio ha un numero obiettivo del Tiro Salvezza che diventa più basso man mano che il personaggio aumenta di livello. Per effettuare un Tiro Salvezza, tirate un d20 + Livello del personaggio. Se il risultato è maggiore o uguale a 15, il Tiro Salvezza ha successo.

### Ricordate

*L'Infausta Scatola* è un gioco di ruolo in forma libera, il che significa che non ci sono molte regole. L'Arbitro ha la responsabilità di gestire le situazioni che non sono coperte dalle regole, facendo valutazioni corrette su ciò che i personaggi fanno e decidendo cosa succede come risultato. Questo non è un gioco in cui i giocatori sono "contro" l'Arbitro, anche se l'Arbitro è responsabile della creazione di trappole insidiose, situazioni pericolose e della gestione dei mostri e degli altri nemici che i PG incontreranno durante il gioco. In realtà, i giocatori e l'Arbitro collaborano tra loro per creare un'epopea fantasy, con l'Arbitro che crea l'ambientazione e i giocatori che sviluppano la storia degli eroi. Se essi non sono abili e intelligenti, l'epopea potrebbe essere molto breve. Ma non è compito dell'Arbitro sconfiggere i giocatori: è suo compito fornire sfide interessanti (e pericolose) e poi guidare la storia in modo equo.
